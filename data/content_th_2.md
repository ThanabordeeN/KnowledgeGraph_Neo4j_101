

7

วัสดุก่อภายในประเทศไทยถูกผลิตขึ้นมาจากวัสดุที่มีอยู่ตามธรรมชาติและเศษวัสดุที่ได้จากกระบวนการผลิต ตัวอย่างเช่น อิฐดินเผาจะถูกผลิตมาจากดินลูกรังปนทรายซึ่งมีอยู่ทั่วไปตามธรรมชาติ คอนกรีตบล็อกจะถูกผลิตจากหินฝุ่นซึ่งเป็นเศษหินที่ได้จากการระเบิดภูเข้าเพื่อนำหินที่ได้จากการระเบิดมาใช้ในงานก่อสร้างและการผลิตปูนซีเมนต์ จากแนวคิดที่จะนำวัสดุจากธรรมชาติมาใช้เริ่มมากขึ้น และเพื่อความเป็นไปได้ในการที่จะใช้วัสดุแบบดังกล่าวในการก่อสร้างภายในประเทศและเป็นไปอย่างมีมาตรฐาน ดังนั้น ว.ส.ท. (วิศวกรรมสถานแห่งประเทศไทย) จึงได้ทำการร่างมาตรฐานการออกแบบโครงสร้างด้วยวัสดุก่อขึ้นในปี พ.ศ. 2518 ทำให้ในปัจจุบันโครงสร้างวัสดุก่อรับน้ำหนัก (load bearing masonry structure) เป็นที่รู้จักกันอย่างแพร่หลายมากขึ้น แต่ถึงอย่างไรก็ตาม คอนกรีตบล็อกที่ใช้ในประเทศไทยโดยทั่วไปแล้วยังไม่มีมาตรฐานในการผลิตที่ดีพอทำให้วัสดุก่อที่ใช้มีคุณภาพต่ำ เป็นผลให้การใช้งานของวัสดุก่อส่วนใหญ่ถูกจำกัดอยู่เพียงแค่โครงสร้างรอง (secondary structure) ของโครงสร้างหลัก (primary structure) ซึ่งเป็นโครงสร้างคอนกรีตเสริมเหล็ก (ปรีดา และอนุสรณ์, 2544) จึงเป็นที่น่าเสียดายที่ข้อดีต่างๆ ของวัสดุก่อเช่น ความแข็งแรงทนทาน วัสดุที่ใช้ผลิตสามารถหาได้ง่ายตามธรรมชาติและมีราคาถูกเมื่อเทียบกับวัสดุที่ใช้ในการก่อสร้างอื่นๆ เป็นต้น ไม่ได้ถูกหยิบยกมาพิจารณาในการออกแบบโครงสร้างภายในประเทศนัก

### 2.3 งานวิจัยที่เกี่ยวข้อง

จากการทำปริทัศน์งานวิจัยที่เกี่ยวข้องกับผนังคอนกรีตบล็อกพบว่า มีหลายงานวิจัยทั้งในและต่างประเทศที่ได้ศึกษาพฤติกรรมของผนังคอนกรีตบล็อกเสริมเหล็กซึ่งเป็นแนวทางในงานวิจัยได้พอสมควร

ปรีดา และ อนุสรณ์ (2544) ได้ทำการศึกษาเกี่ยวกับผลของปูนกรอกต่อพฤติกรรมของการรับน้ำหนักบรรทุกทุกจุดของกำแพงคอนกรีตบล็อกไม่เสริมเหล็ก จากการศึกษาดังกล่าวพบว่า กำแพงที่กรอกปูนกรอกใต้ตำแหน่งที่น้ำหนักบรรทุกที่กระทำเป็นจุดนั้น สามารถรับน้ำหนักได้มากกว่ากำแพงที่ไม่ไต้กรอกปูนกรอก แต่ว่าสามารถรับน้ำหนักเพิ่มได้ไม่มากนัก ทั้งนี้เนื่องจากว่า เมื่อเปรียบเทียบพื้นที่ที่เกิดการกระจายน้ำหนักกระทำเป็นจุดผ่านแผ่นเหล็กถ่ายแรงเป็นมุมประมาณ 20-30 องศา เทียบกับแนวดิ่ง และวัดระยะความยาวประสิทธิผลพื้นที่ครึ่งหนึ่งของความสูงกำแพง ดังรูปที่ 2.1 ในกำแพงปูนกรอกกับไม่กรอกปูน จะเห็นว่ามีพื้นที่เพิ่มขึ้นเนื่องมาจากการกรอกปูนประมาณ 20 เปอร์เซ็นต์ เมื่อเทียบกับพื้นที่ของกำแพงที่ไม่กรอกปูน จึงทำให้กำแพงรับน้ำหนักเพิ่มได้ไม่มากนัก นอกจากนั้นจากการศึกษายังพบอีกว่า ปูนกรอกมีผลต่อกำลังในการรับแรงของผนังแล้ว ปูนกรอกยังสามารถช่วยทำให้กำแพงวิบัติลงได้อีกด้วย

