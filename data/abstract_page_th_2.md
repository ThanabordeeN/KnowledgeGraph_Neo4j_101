ศิวัฒม์ ศรีเพ็ญ : การประมาณค่าก๊าซเรือนกระจกในประเทศไทย (ESTIMATION OF THE GREENHOUSE GASES EMISSIONS IN THAILAND) อาจารย์ที่ปรึกษา :
ดร. สุดจิต ครุจิต, 161 หน้า. ISBN 974-533-079-5

การศึกษานี้ทำการประมาณค่าก๊าซเรือนกระจกในประเทศไทยปี พ.ศ 2533 2538 และ 2541 จากแหล่งต่างๆ ได้แก่ในส่วนของ ภาคพลังงาน ภาคกระบวนการผลิตทางอุตสาหกรรม ภาคการเกษตร ภาคป่าไม้ และภาคของเสีย และเปรียบเทียบความแตกต่างระหว่างแหล่งต่างๆ รวมถึงในกลุ่มประเทศอื่นด้วย การประมาณค่านี้อ้างอิงวิธีการคำนวณของ Intergovernmental Panel for Climate Change (IPCC) เป็นหลัก ประกอบกับข้อมูลที่เกี่ยวข้องเพื่อใช้ในการคำนวณ นอกจากนี้ยังได้ทำการปรับปรุงวิธีของ IPCC เพื่อให้มีความเหมาะสมในการประมาณค่าก๊าซเรือนกระจกสำหรับประเทศไทยด้วย ผลของการศึกษา พบว่าภาคหลักที่ปลดปล่อยก๊าซเรือนกระจกในประเทศไทย ได้แก่ ภาคพลังงาน ภาคการเกษตร และภาคป่าไม้ ในปี พ.ศ 2541 ทั้ง 3 ภาคนี้มีการปลดปล่อยก๊าซเรือนกระจกในหน่วยเทียบเท่าคาร์บอนไดออกไซด์ (CO₂) ออกมาถึงร้อยละ 92 สำหรับภาคพลังงานและภาคป่าไม้มีการปลดปล่อยก๊าซ CO₂ มากกว่าร้อยละ 95 ของก๊าซเรือนกระจกทั้งหมดในหน่วยเทียบเท่า CO₂ ส่วนการปลดปล่อยก๊าซมีเทน CH₄ และก๊าซไนตรัสออกไซด์ (N₂O) ส่วนใหญ่มาจากภาคการเกษตรซึ่งมีการปลดปล่อยก๊าซ CH₄ มากกว่าร้อยละ 86 ของก๊าซเรือนกระจกทั้งหมดในหน่วยเทียบเท่า CO₂ ส่วนการเปรียบเทียบปริมาณก๊าซเรือนกระจกในกลุ่มประเทศต่าง ๆ พบว่า กลุ่มประเทศที่พัฒนาแล้วมีการปลดปล่อยปริมาณก๊าซ CO₂ มากกว่าร้อยละ 72 ของก๊าซเรือนกระจกทั้งหมดในหน่วยเทียบเท่า CO₂ ส่วนกลุ่มประเทศกำลังพัฒนามีค่าดังกล่าวเพียงร้อยละ 50 เท่านั้น และจากการพิจารณาด้านการปลดปล่อยมลพิษควบคู่กับจำนวนประชากรและอัตราการเจริญเติบโตทางเศรษฐกิจ (GDP) สรุปได้ว่าการใช้เทคโนโลยีในการผลิตของกลุ่มประเทศพัฒนาแล้วมีประสิทธิภาพสูงกว่ากลุ่มประเทศกำลังพัฒนา

ผลของการศึกษานี้สามารถนำมาใช้เป็นประโยชน์สำหรับประเทศไทยในการวางกฎเกณฑ์และการวางแผนการลดการปลดปล่อยปริมาณก๊าซเรือนกระจกอย่างมีประสิทธิภาพต่อไป

สาขาวิชาวิศวกรรมสิ่งแวดล้อม ลายมือชื่อนักศึกษา............................................
ปีการศึกษา 2545 ลายมือชื่ออาจารย์ที่ปรึกษา................................
I
