กิติพงษ์ ถือสัตย์ : การศึกษาศักยภาพทางการตลาดและความเป็นไปได้ของธุรกิจถ่านอัดแท่งจากซังข้าวโพดในพื้นที่จังหวัดนครราชสีมา (A STUDY ON MARKETING POTENTIAL AND FEASIBILITY OF BUSINESS IN GREEN CHARCOAL FROM CORN COB IN NAKHON RATCHASIMA) อาจารย์ที่ปรึกษา : ผศ. ดร.ขวัญกมล ดอนขวา, 80 หน้า. ISBN 974-533-388-3

การศึกษานี้มีวัตถุประสงค์เพื่อศึกษาสภาพทั่วไป ปัญหาและโอกาสทางการตลาด ความคุ้มค่าในการลงทุนและความเป็นไปได้ของธุรกิจถ่านอัดแท่งจากซังข้าวโพดในจังหวัดนครราชสีมา โดยใช้แบบสัมภาษณ์และแบบสอบถามเป็นเครื่องมือในการเก็บรวบรวมข้อมูลจากประชากรเป้าหมาย 2 กลุ่ม คือ กลุ่มผู้บริโภคทั่วไป จำนวน 400 ชุด และกลุ่มผู้ประกอบการร้านอาหาร จำนวน 73 ชุด ทำการวิเคราะห์ความเป็นไปได้ของธุรกิจด้วยทฤษฎีทางการเงินโดยพิจารณาจากกำลังการผลิตถ่านอัดแท่งจำนวน 1,000 กิโลกรัมต่อวัน ตามความต้องการของผู้บริโภคทั่วไป 6,721 กิโลกรัมต่อวัน และผู้ประกอบการร้านอาหาร 228 กิโลกรัมต่อวัน เงินลงทุนได้กู้ยืมจากสถาบันการเงินภายในประเทศจำนวน 1.66 ล้านบาท ณ อัตราดอกเบี้ยร้อยละ 10 ตลอดอายุโครงการ 3 ปี

ผลการศึกษาทางด้านการตลาดพบว่า ผู้บริโภคทั่วไปและผู้ประกอบการร้านอาหารใช้ถ่านในการประกอบอาหารร้อยละ 58.8 และ 52.1 ตามลำดับ ผู้บริโภคทั่วไปซื้อถ่านจากร้านค้าปลีก 1-2 ครั้งต่อเดือน ในปริมาณ 3-4 กิโลกรัมต่อครั้ง ส่วนผู้ประกอบการร้านอาหารซื้อถ่านจากร้านค้าปลีก 3-4 ครั้งต่อเดือน ในปริมาณมากกว่า 60 กิโลกรัมต่อครั้ง ผู้บริโภคทั่วไปและผู้ประกอบการร้านอาหารมีความต้องการบริโภคถ่านอัดแท่งจากซังข้าวโพดร้อยละ 53.8 และ 31.5 ตามลำดับ เพราะช่วยลดการตัดไม้ทำลายป่าและเป็นการเพิ่มมูลค่าให้กับซังข้าวโพด

การวิเคราะห์ความเป็นไปได้ของธุรกิจ พบว่า มูลค่าปัจจุบันสุทธิเท่ากับ 1.25 ล้านบาท อัตราผลตอบแทนจากการลงทุนเท่ากับ ร้อยละ 43.54 อัตราผลตอบแทนต่อทุนเท่ากับ 1.20 ระยะเวลาคืนทุนเท่ากับ 1 ปี 9 เดือน จุดคุ้มทุนเท่ากับ 381 ตันตลอดอายุโครงการ 3 ปี ส่วนการวิเคราะห์ความอ่อนไหวของธุรกิจด้วย Switching Value พบว่า ผลตอบแทนลดลงได้ ร้อยละ 17.0 ต้นทุนเพิ่มขึ้นได้ ร้อยละ 20.5 และสามารถชะลอโครงการได้ 1 ปี แสดงว่า ธุรกิจมีความคุ้มค่าต่อการลงทุน

สาขาวิชาเทคโนโลยีการจัดการ ลายมือชื่อนักศึกษา................................................
ปีการศึกษา 2547 ลายมือชื่ออาจารย์ที่ปรึกษา.....................................
